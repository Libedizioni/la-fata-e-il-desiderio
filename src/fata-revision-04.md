## A Carmen Azuela, *in memoriam*

Questo racconto è dedicato a una mia grande amica, che non è più tra noi ma non per questo mi ha abbandonato, e che occupa uno spazio luminoso nel mio cuore. Era una persona a cui piaceva molto leggere, tra le altre cose, anche i racconti che scrivevo io. Era intelligente, colta e generosa. Per il suo ultimo compleanno, volevo farle un regalo speciale, qualcosa che avrebbe portato via con sé per sempre. E così scrissi un racconto molto simile a quello che avete ora davanti agli occhi. Glielo portai in ospedale e fui io a leggerglielo perché non si stancasse, e le promisi anche che lo avrei pubblicato. All'inizio le cadde qualche lacrima, ma subito dopo mi sorrise e mi disse alcune parole che ancora adesso mi aiutano a continuare a scrivere.

\newpage
<div class="breakpage"></div>

<br/>

<br/>

<p class="linepush"> Questa è la storia di una bambina che aiutò una fata, e di una fata che, per ringraziarla, le fece un dono: avrebbe esaudito un suo desiderio, qualunque esso fosse. Le diede la sua parola: parola di fata.</p>

È anche la storia di quella ragazzina, che si prese il suo tempo, si fece donna e quindi invecchiò conservando la meravigliosa opportunità di poter chiedere alla fata di esaudire un suo desiderio.

Allo stesso tempo è la storia di una fata che seppe aspettare.

E di tante altre cose.

Ma sarà meglio iniziare dall'inizio.

E finire alla fine.

# 1. L'ora delle fate

Per cominciare dall'inizio, la cosa migliore sarà parlare delle fate e delle loro misteriose abitudini.

A volte, le fate hanno un istante di tristezza, di debolezza, un momento di malinconia. Pochi lo sanno ma è così. A volte succede quando il sole si nasconde; quando il cielo si fa viola, scuro o blu quasi nero e si confonde con il mare. Alcuni chiamano questo momento «l'ora delle fate», perché si rendono conto che stanno succedendo cose che pur non vedendosi si percepiscono. Per esempio, è in questi momenti particolari e delicati che le fate, per riposare un po', si fermano e si posano per un secondo.

**Un secondo nella vita di una fata corrisponde a ore per noi, settimane per un passero, mesi per un'acciuga e anni per una formica.**

Ecco, questa storia inizia proprio in uno di questi momenti.

Una volta, una fata fu colta da uno di questi istanti di malinconia mentre volava sopra un paese senza nome. Non so se stesse andando da Nord a Sud o da Est a Ovest, ma quell'istante di malinconia la sorprese volando e questo può essere molto rischioso per qualunque fata. Infatti la fata cadde. Patapum! dall'alto in basso, dal cielo alla terra, dall'aria al suolo.

<p class="linepush"> Ma non spaventatevi, non le successe nulla.</p>

Di solito, le fate non si fanno male perché non hanno peso, e per chi non ha peso niente è pesante.

Ma riprendiamo il filo del racconto.

La fata che fu colta da un istante di malinconia cadde dal cielo sulla terra. E cadde sopra il tetto di una casa. Al pianoterra di quella casa c'era un ristorante: *Ristorante Covo delle Streghe*, così diceva un'insegna luminosa. Infatti un tempo era un locale frequentato da streghe. O per lo meno era ciò che la gente credeva. E benché la maggior parte degli abitanti del quartiere - sia uomini che donne - non fossero cattive persone, non gli piaceva l'idea di avere vicino delle streghe che si pensava portassero sfortuna. Tanto fecero che ottennero che il Comune installasse sul tetto dell'edificio una specie di antenna, un *parastreghe*, in grado di attrarre e neutralizzare qualunque essere lo sorvolasse. Proprio come fanno i parafulmini con le scariche elettriche quando c'è un temporale.

Per questo le streghe smisero di frequentare quel luogo pericoloso, aprirono un altro locale e poi se ne andarono verso altre terre, ma quel *parastreghe* non venne mai rimosso dal tetto.

Con il passare del tempo la gente se ne dimenticò e rimase solo il nome del ristorante.

La fata si sentì in qualche modo attratta da quell'aggeggio, ben sapendo che non le sarebbe successo niente, cosa assai diversa da ciò che accadeva alle streghe. Le fate non si fanno mai male, e meno ancora a causa di un *parastreghe*. Ma ebbe un momento di malinconia, perse conoscenza per un istante e cadde sulla terrazza di quell'edificio, tra i fili tesi per stendere i panni. Così la nostra fata, un po' confusa, si ritrovò come un involtino appallottolata dentro lenzuola, asciugamani, tovaglie e tovaglioli proprio quando una bambina, che lavorava nel ristorante, stava per ritirare i panni asciutti.

La bambina era una persona speciale, molto speciale.

A tal punto che val la pena lasciare la fata appallottolata tra i panni asciutti e parlare di quella bambina che lavorava tutto il giorno mentre i suoi coetanei erano a scuola o giocavano dove, come e quanto volevano.

# 2. Origini misteriose

Arrivò in paese che era ancora piccolissima, in braccio a una donna misteriosa. Si chiamava *Sì.*



\- È tua figlia? \- chiedevano alla donna.

\- Sì.

\- Come si chiama?

\- Sì.

\- Sì?

\- Sì.



<p class="linepush"> E siccome quella donna non parlava la lingua del paese e nessuno riuscì a farle dire una parola in più, alla piccola fu dato il nome *Sì*. La madre cominciò a lavorare in quel ristorante e, all'inizio, più di uno pensò che si trattasse di una strega infiltrata, perché preparava cibi esotici e buonissimi che nessuno aveva mai assaggiato prima. Tuttavia, siccome a tutti piacevano i suoi piatti e la donna non chiedeva nient'altro che lavorare in cucina dalla mattina alla sera, i proprietari del ristorante e i clienti smisero di farle domande. E fecero finta di non vederla. Inoltre, alla madre di Sì non mancava mai il sorriso sulle labbra e a bassa voce cantava sempre una canzone in una lingua strana. Se l'avessero osservata con più attenzione, si sarebbero resi conto che il suo corpo non proiettava ombra, ma anche questo non era evidente, perché di giorno si muoveva dove il sole, che avrebbe potuto tradirla, non batteva.</p>

Ma, come succede in molti racconti di fate, le cose si complicarono. Per questo le storie delle fate sono così interessanti. All'improvviso, la madre di Sì morì. Quello fu davvero un triste evento!

Siccome nessuno sapeva chi fosse il padre della bambina, i proprietari del ristorante decisero di tenerla con loro; senza molto entusiasmo, a dire il vero. Ma era una bambina speciale: non piangeva mai e guardava la gente in modo strano. Rideva facilmente, anche se iniziò a parlare tardi.

E il tempo passò.

<p class="linepush"> **Un secondo nella vita di una fata corrisponde a ore per noi, settimane per un passero, mesi per un'acciuga e anni per una formica.**</p>

Ben presto si resero conto che Sì capiva molte lingue, benché non le usasse per comunicare con gli altri. Aveva i capelli neri e lisci degli asiatici e la pelle caramellata dei caraibici. Gli occhi azzurro chiaro degli slavi e l'elegante sinuosità delle donne africane. Appena divenne un po' più grande la misero a lavorare. Passare la scopa, poi lo strofinaccio. Pelare patate, sbattere le uova. Apparecchiare e sparecchiare. E sempre di nascosto: doveva fare tutto senza che nessuno la vedesse, perché i padroni sapevano bene che i bambini non possono lavorare finché non diventano grandi.

Nemmeno Sì proiettava ombra, però nessuno se ne accorgeva.

Ma ritorniamo al magico momento in cui la fata cadde sopra il tetto, nello stesso istante in cui la bambina si apprestava a ritirare i panni asciutti.

# 3. L'incontro con la fata

Quando la fata ebbe quel momento di confusione e cadde sul tetto, la piccola Sì, stupita, interruppe il suo lavoro per guardare meglio cosa fosse quel groviglio di panni, da cui sembrava provenissero dei lamenti. Poi aiutò la fata ad alzarsi.



\- Chi sei? \- le chiese Sì, quando vide che davanti a lei si stava rimettendo in piedi una fata che sembrava un fiore grande e bello, evanescente e brillante.

\- Sono una fata... e tu sei Sì. E non hai ombra, come tua madre.

<p class="linepush"> \- È vero, ma non lo sa nessuno. Coma fai a conoscere il mio nome?</p>

\- Perché tua madre, quando sei nata, ha lanciato un *Sììììììì* impressionante, e mi è piaciuto.

\- Lo sapevo – e un sorriso di allegria si aprì sul suo piccolo viso. – Dimmi cosa ti è successo?

\- Ho avuto un attimo di distrazione, ma adesso sto bene – le rispose la fata come se non fosse accaduto niente.

\- Lo sapevo che un giorno sarebbe successo... \- le disse Sì in modo sicuro.



<p class="linepush"> La fata si stupì.</p>



\- Su questo tetto, praticamente sono sempre cadute delle streghe, con le loro scope, aspirapolvere o parapendio – la bambina continuò a spiegarle – a volte ci casca qualche angelo, ma è perché ha sbagliato una manovra... pensa, alcuni dicono che una volta è caduto un astronauta, ma io questo non l'ho visto. Io ho sempre voluto che cadesse una fata!

\- Devi sapere che sei molto fortunata perché mi hai aiutata, e perché posso esaudire il più grande dei tuoi desideri.



<p class="linepush"> La bambina corrucciò la fronte.</p>



\- Solo uno?



<p class="linepush"> Questo disorientò un po' la fata, che era abituata a vedere la gente iniziare a fare salti di gioia quando offriva loro i suoi poteri.</p>



\- Sì, solo uno. Perché sono caduta una sola volta... \- aggiunse la fata, vergognandosi un po' della sua avarizia.

\- Ah!



<p class="linepush"> A quel punto la bambina assunse un'espressione che poche volte aveva avuto nella sua vita: chiuse gli occhi fino a trasformarli in due linee sottili come fanno i gatti e strinse forte le labbra come se stesse svolgendo mentalmente una difficilissima operazione matematica. Cioè si mise a pensare intensamente.</p>

E ci mise un po' di tempo.

**Un secondo nella vita di una fata corrisponde a ore per noi, settimane per un passero, mesi per un'acciuga e anni per una formica.**

Siccome Sì aveva ascoltato molte fiabe nella grande cucina del ristorante *Covo delle Streghe,* sapeva che è rischioso ottenere subito quello che si desidera. In un modo o nell'altro, molti personaggi di quei racconti che avevano corso questo rischio finivano male, molto male, e niente e nessuno potevano renderli felici.



\- Ciò che più desidero è che tu ritorni, domani, a chiedermelo di nuovo – le rispose la bambina.

\- Solo questo? \- si meravigliò la fata.

\- Sì. Solo questo.



# 4. Prima sì, dopo no

La prima cosa che fece Sì fu cambiarsi il nome. Decise che si sarebbe chiamata *No*. Poi, riflettendoci meglio e ritenendo che quel nuovo nome fosse difficile o poco piacevole da pronunciare, pensò fosse preferibile mascherarlo un po' senza però cambiarlo completamente. Così decise che si sarebbe chiamata *Nori*. Decise anche di andarsene da quel ristorante dove lavorava quasi come una schiava, e anche di:

Chiedere aiuto.

Raccontare la sua vita.

Imparare il più possibile.

Andare a scuola.

Giocare con gli altri bambini.

Ogni tanto arrabbiarsi.

Scoppiare a ridere quando ce n'era motivo.

Dimenticare le cose brutte e ricordare quelle belle.

E, soprattutto, decise che sarebbe stata una ragazza come le altre, senza però perdere la sua originale bellezza, la sua vivace intelligenza e il suo cuore misterioso. A volte riuscì anche ad avere un'ombra come tutti gli altri e altre volte no, ma solo poche persone se ne accorgevano.

È vero che in quegli anni furono in molti ad aiutarla: alcuni le diedero alloggio e da mangiare; altri affetto, attenzione ed educazione. Conobbe certi aspetti belli della vita: gli amici, le risate, i giochi, le feste... Mangiò gelati, cioccolatini e pizza. Praticò il nuoto, la pallacanestro e il surf e ballò a non finire. Oltre a studiare molto, le piaceva cucinare e le sue squisite torte di mele divennero famose.

Non mancarono ovviamente le difficoltà e i problemi, perché senza di essi la vita può essere molto noiosa. Inoltre capì che si impara sempre qualcosa dai momenti difficili.

Una volta, per esempio, la punse una vespa. Stava passeggiando in un parco e fu aggredita alle spalle. Le era sembrato che le avessero dato una pugnalata. La punzecchiatura le si era gonfiata e faceva male ma, dopo poco tempo, era tutto passato. A volte si ricordava di quell'episodio e pensava che non sappiamo apprezzare quanto stiamo bene quando non proviamo nessun dolore.

Un'altra volta, si era arrabbiata con un ragazzo, perché lui l'aveva chiamata «strega schifosa» e questo l'aveva ferita, molto. Era quasi scoppiata a piangere e poi, meravigliandosi di se stessa, gli aveva risposto in modo insolito: «Non sono schifosa, ma strega forse sì, quindi, stai attento con me!». E dopo aver pronunciato quelle parole le era sembrato di respirare meglio; ancora di più quando il ragazzo, guardandola mortificato, se n'era andato lasciandola in pace.

Un giorno, era rimasta senza voce e si era spaventata molto, aveva pensato che non sarebbe più stata capace di parlare. Era dovuta andare dal medico, che le aveva controllato la gola con molta attenzione e le aveva ordinato di non parlare per alcuni giorni. Così aveva iniziato a scrivere su un quadernetto, per poter comunicare con gli altri. Nel giro di poco tempo, si era ritrovata ad abbozzare e comporre racconti e poesie, cosa che le era piaciuta più di quanto avesse pensato.

Era anche caduta da un albero, aveva fatto un'indigestione di cioccolata e aveva conosciuto gli incubi dopo aver visto un film del terrore. Aveva preso bei voti a scuola, ma anche alcuni brutti.

Era diventata una ragazza quasi normale. Quasi.

E passò molto tempo.

**Un secondo nella vita di una fata corrisponde a ore per noi, settimane per un passero, mesi per un'acciuga e anni per una formica.**

Finché Nori sentì il bisogno di essere indipendente e si trovò di fronte a una decisione che è sempre difficile da prendere: scegliere un lavoro, diventare autosufficiente e iniziare una professione che le avrebbe dato la possibilità di essere padrona della sua vita. Ci pensò molto, era preoccupata e per questo decise di chiedere consiglio a qualcuno che fosse all'altezza della situazione.

E siccome, durante tutto questo tempo, Nori continuò a ricevere la visita quotidiana della fata che le chiedeva «Che desiderio vuoi che esaudisca?», la fata pensò che forse fosse giunto il momento di poter mantenere la sua promessa.

Tuttavia riceveva sempre la stessa risposta: «Ciò che più desidero è che tu ritorni, domani, a chiedermelo di nuovo» .

# 5. Guerra e amore

In un primo momento, vista la sua abilità con le mani, pensò di fare il chirurgo o l'elettricista ma, alla fine, decise di studiare giornalismo perché le interessava tutto quello che succedeva nel mondo e perché voleva capire il mondo.

Iniziò a partecipare ad alcune trasmissioni radiofoniche dove poteva intervistare viaggiatori che provenivano da ogni parte del pianeta. Le raccontavano le avventure vissute nelle foreste, tra i ghiacci polari, nel deserto o durante i safari. Quando le offrirono l'opportunità di fare l'inviato di guerra, non ebbe il minimo dubbio. C'erano tante guerre nel mondo e la cosa più difficile fu sceglierne una, per informare della crudeltà e della violenza di cui può essere capace l'essere umano. La poveretta non pensava che sarebbe stato così difficile. Nori raccontava ciò che i suoi occhi vedevano, ma anche quello che il suo cuore sentiva. Odiava la guerra e, quando ne finiva una, aveva poco tempo per i festeggiamenti perché le ordinavano subito di partire per un'altra. E, spesso, doveva seguire molte guerre allo stesso tempo.

E il tempo passò.

<p class="linepush"> **Un secondo nella vita di una fata corrisponde a ore per noi, settimane per un passero, mesi per un'acciuga e anni per una formica.**</p>

La fata continuava a rivolgerle tutti i giorni la stessa domanda:



\- Hai qualche desiderio?



<p class="linepush"> E riceveva sempre la stessa risposta.</p>

A un certo punto, la fata credette davvero che Nori le avrebbe chiesto di esaudire un desiderio. Attorno a lei scoppiavano bombe, c'erano carri armati e spari ovunque e la situazione sembrava tragica per Nori ma, quando la fata apparve per aiutarla, non ebbe nessun dubbio: «Ciò che più desidero è che tu ritorni, domani, a chiedermelo di nuovo».

Nori non venne raggiunta da una pallottola per un soffio: la sfiorò andando a colpire la parete che la proteggeva.

Si spaventò tanto che decise di cambiare lavoro, cosa che desiderava da tempo. Sul treno che la riportava a casa, conobbe un soldato. Aveva la spalla destra ferita. Il braccio legato al collo gli impediva di mangiare. Inoltre aveva la febbre ed era sempre in una specie di dormiveglia. Aveva il naso aquilino, i capelli ricci, le mani e i piedi grandi. E anche un grande cuore. Queste cose le capiscono subito le fate e le ragazze che non hanno ombra.

Nori lo aiutava a bere piccoli sorsi di acqua e con una pezza gli asciugava il sudore dalla fronte. Quando il ragazzo apriva gli occhi, vedeva quelli di Nori che lo guardavano e questo gli piaceva, ma non aveva la forza nemmeno per ringraziare. Nori gli disse amorevole:



\- Non stancarti. Mi chiamo Nori. E tu?



<p class="linepush"> Il ragazzo non riusciva a rispondere e dovette fare un enorme sforzo per riuscire a controllare il dolore.</p>



<p class="linepush"> \- Tomas... \- disse all'improvviso, e aggiunse: \- perché non hai l'ombra?</p>



<p class="linepush"> E poi perse conoscenza.</p>

Questo fu ciò che accadde. Ma Nori sapeva che solo le persone speciali possono rendersi conto di questo, quel ragazzo l’aveva conosciuta meglio di chiunque altro, e in così poco tempo; sentì che non voleva perderlo. Il suo cuore fece *crac*! I suoi occhi avrebbero conservato la fotografia di quel viso per sempre e le sembrò di essersene innamorata. Sensazione molto speciale per chiunque.

Quando dovettero separarsi, il ragazzo venne portato via in ambulanza urgentemente, privo di sensi, molto grave. A quel punto Nori prese l'iniziativa e fece qualcosa che non aveva mai fatto prima: scrisse il nome del paese al quale stava tornando su un pezzetto di carta e lo infilò nel taschino della camicia di Tomas, perché non voleva perderlo e non voleva nemmeno che il ragazzo si dimenticasse di lei.

# 6. Tomas

E il tempo passò.

Per Nori passarono i giorni, le settimane e i mesi. Ma assai poco tempo per la fata.

**Un secondo nella vita di una fata corrisponde a ore per noi, settimane per un passero, mesi per un'acciuga e anni per una formica.**

Nori non aveva dimenticato Tomas, pur avendo conosciuto altri ragazzi, che spesso si innamoravano di lei. Alcuni di loro erano molto insistenti: un venditore di tappeti volanti, un baritono che cantava arie di Opera senza aprire la bocca, un detective privato che la gente sospettava fosse un vampiro... Ognuno a modo suo le offriva un futuro allettante e felice. Ma Nori non diede mai importanza a quelle offerte d'amore. Nemmeno a quelle del principe del Kazatinan, che le aveva fatto innumerevoli regali. Il principe era talmente innamorato di Nori che, non potendola avere accanto a sé sul trono, finì per ammalarsi di malinconia. Fatto sta che il cuore è così, molto testardo, e ancora di più quello di una ragazza come Nori. Quando andava alle feste si annoiava e al cinema si addormentava. Andava in biblioteca solo per leggere libri di poesie... come se dovesse trovare e imparare le parole per riuscire a dare un nome a ciò che sentiva. E alla fine anche lei scrisse delle poesie, una sola parola, cinque lettere, e un unico verso: Tomas. Si rammaricava di non averlo conosciuto meglio, di non sapere dove fosse e nemmeno se stesse bene o no. Ma c'era un'altra cosa che la rattristava più di tutto: non era sicura che si ricordasse di lei. Temeva di averlo perso per sempre e spesso si arrabbiava con se stessa per continuare a desiderare una cosa che pareva impossibile.

La fata in quel momento pensò che forse sarebbe stata la volta buona e non sarebbe più dovuta andare a trovare Nori tutti i giorni: era innamorata e le avrebbe chiesto di esaudire il suo desiderio. Ma Nori continuò a risponderle sicura come sempre: «Ciò che più desidero è che tu ritorni, domani, a chiedermelo di nuovo».

La fata pensò che con quella ragazza non ci fosse niente da fare. Ma, un giorno, successe ciò che il cuore di Nori anelava da tempo. Accadde mentre si trovava al lavoro, un giorno normale di quelli in cui meno te l'aspetti, e molti spettatori poterono assistere al fatto. Avendo trovato impiego come giornalista in una televisione locale, aveva la possibilità di intervistare viaggiatori di tutto il mondo e personaggi strani che svolgevano professioni particolari. Alcuni avevano attraversato le montagne dell'Atlante in monopattino, altri l'Oceano Atlantico su un gommone, alcuni avevano conquistato le cime di montagne inespugnabili; per non parlare di quelli che conversavano con pappagalli poliglotti, che insegnavano skateboard ai pinguini, confezionavano abiti con le ragnatele, o vendevano filo dentale ai coccodrilli dei tropici. La trasmissione era molto interessante ed era seguita da molti telespettatori. Nori era brava a fare domande così come a orientare le risposte dei suoi coraggiosi e originali ospiti.

Fu così che, durante uno di questi programmi, quando un invitato stava raccontando dei centauri e degli unicorni che aveva visto nel suo ultimo viaggio, all'improvviso si aprì la porta dello studio televisivo e a Nori accadde l'inimmaginabile: davanti a lei si presentò un giovane, con uno zaino sulle spalle e un cappello di paglia in testa. Non era un esploratore e nemmeno un pellegrino del Cammino di Santiago. Nessuno si aspettava il suo arrivo in studio, perché nessuno l'aveva chiamato per un'intervista. Teneva in mano un pezzo di carta stropicciato e rivolse a Nori un sorriso nuovo, che non aveva mai avuto prima, un sorriso molto particolare nella storia dei sorrisi tra gli innamorati.



\- Perdonami, ho avuto bisogno di tempo per trovarti – disse a Nori, dando le spalle alle telecamere.

\- Mi è sembrata un'eternità – gli rispose Nori abbracciandolo.



<p class="linepush"> Era Tomas, ovviamente.</p>

# 7. Il viaggio

Il programma televisivo fu interrotto.

Dissero che un intruso era riuscito a entrare nello studio senza incontrare ostacoli, attribuirono la responsabilità dell'accaduto ai superiori di Nori e lei venne licenziata.

Ma non le importò molto, anzi.

Tomas era venuto per fermarsi e Nori aveva intenzione di fargli spazio nella sua vita.

Ebbero tempo per raccontarsi le avventure e le disavventure vissute, e anche i loro sogni. Impararono alcune canzoni nuove, bevvero dallo stesso bicchiere, mantennero alcuni segreti e scoppiarono a ridere per la stessa barzelletta. Avevano tutta la vita davanti.

Tomas dispiegò un grande planisfero e Nori prese un pendolo e lo tenne sollevato sopra di esso, in modo che potesse indicare il luogo dove avrebbero iniziato la loro nuova vita. Il pendolo iniziò a disegnare dei piccoli cerchi sopra una zona precisa della carta, e poi iniziò a muoversi velocemente indicando in modo particolare la Provincia di *Adesso* e, più precisamente, un paese chiamato *Speranza*.

Nori e Tomas fecero un unico bagaglio delle loro cose e si avviarono verso quella terra.

E passò molto tempo.

**Un secondo nella vita di una fata corrisponde a ore per noi, settimane per un passero, mesi per un'acciuga e anni per una formica.**

Non ebbero nessuna fretta di arrivare alla meta. Al contrario, approfittarono dell'occasione per fare un lungo viaggio, senza premura, spendendo solo l'indispensabile per vivere, ma si conobbero e girarono un po' il mondo.

Si spostarono in autobus, treno, aereo e nave. Soffrirono il caldo, il freddo, la fame e la sete, ma vissero anche momenti meravigliosi, dolci e indimenticabili. Come in tutti i viaggi. Ogni tanto litigavano per poi far pace, perché bisogna vivere anche questo e, a volte, si separarono ma si incontrarono di nuovo per continuare lo stesso cammino.

E durante tutto questo tempo la fata continuò ad andare a trovare Nori tutti i giorni e a chiederle se voleva che esaudisse un suo desiderio, a volte senza grandi speranze, altre volte abbastanza sicura che Nori avrebbe ceduto alla tentazione, per superare momenti di grave difficoltà e di pericolo come questi:

-   Quando l'aereo su cui viaggiavano stava per schiantarsi al suolo.

-   Quando li aggredì una leonessa in piena savana africana.

-   Quando sull'isola in cui si trovavano ci fu uno tsunami dopo un terremoto.

-   Quando Nori ebbe un terribile mal di denti e le sembrava che il viso le si gonfiasse come un pallone.

-   Quando Tomas venne morso da una vipera.

-   Quando si persero, una notte buia, in un bosco sconosciuto.

<p class="linepush"> Tuttavia Nori non le chiese mai di esaudire alcun desiderio. E la fata iniziò a rendersi conto che il tempo passava e lei non aveva ancora restituito il favore alla ragazza. Per questo, alcune volte si sentiva quasi arrabbiata con lei, cosa assai insolita per una fata.</p>

# 8. Un paese chiamato Speranza

Alla fine arrivarono a Speranza, affittarono una piccola casa fuori dal paese e iniziarono a cercare lavoro, perché avevano finito i risparmi.

Tomas trovò subito impiego come postino. Divenne il postino più bello e più simpatico della zona, perché gli piaceva distribuire tutti i giorni pacchetti e lettere. Lavorava tirando un piccolo carrello, come quello che si usa per portare la spesa. La mattina presto si incamminava con il carrello pieno e ritornava quando era vuoto. Esattamente il contrario di quello che succede quando andiamo a fare la spesa. E siccome gli piaceva cantare, approfittava di quelle passeggiate per canticchiare sottovoce vecchie canzoni che molti ormai avevano dimenticato. Così la gente iniziò a mandare lettere al proprio indirizzo per poter vedere il postino che arrivava cantando, soprattutto le vecchiette che vivevano sole e alle quali non scriveva quasi mai nessuno.

Tomas se ne rese conto e pensò che in fondo non gli sarebbe costato molto scrivere lui stesso quelle lettere, infilarle in una busta, mettere un francobollo e scrivere l'indirizzo di una di quelle nonnine che avevano così bisogno di lui.



\- Oggi c'è una lettera di suo figlio, Signora Claudia.

\- Ma io non ho figli...

\- Non ne ha avuti fino a oggi. Ma d'ora in poi sì, e io tutte le settimane le porterò una sua lettera.



<p class="linepush"> Come avrebbero ricordato a lungo nel paese di Speranza, fu di Tomas l'idea di mettere una cassetta per le lettere di reclami positivi. Appena avuta l'idea, aveva preso un bidone e l'aveva trasformato in una specie di buca delle lettere, vi aveva dipinto delle stelle dorate e blu, e l'aveva collocato in mezzo alla piazza: *RECLAMI SIMPATICI.*</p>

I reclami gradevoli in realtà erano pochi. Così il Comune chiese a Tomas di non farsi venire troppe idee e di limitarsi a fare il suo lavoro. Lui capì ma continuò a scrivere e a mandare lettere a chi gli pareva, a quelli che credeva ne avessero bisogno.

A Tomas piaceva molto andare in montagna e cercare funghi, così a volte lasciava accanto alla porta di quelle vecchiette un cestino di porcini, cantarelli e russule, con una ricetta per cucinarli. E quando tornava a casa, dava lezioni di micologia a Nori, insistendo perché imparasse a distinguere con precisione quelli commestibili da quelli velenosi o letali. E il perché. Nori apprese molto di micologia e le piaceva scrivere o disegnare su un quaderno quello che Tomas le diceva.

Nemmeno Nori dovette aspettare a lungo prima di trovare un lavoro e fu costretta ad abbandonare quella passione, perché la nuova occupazione richiedeva tutto il suo tempo. Avevano deciso di aprire una biblioteca nella scuola del paese e Nori era sembrata essere la persona giusta per gestirla. Era molto preparata, più di quanto avessero pensato; tra le altre cose, organizzò anche un club di lettori per bambini e anziani e per chiunque avesse voglia di raccontare o leggere storie ad alta voce. Fu un'esperienza meravigliosa e mise in pratica idee ancora migliori:

-   Servizio di ascolto. La domenica pomeriggio.

-   Servizio scrittura di ricordi. Sabato sera.

-   Servizio scrittura di lettere difficili. Domenica mattina.

-   Servizio reclami per bambini non felici con i loro genitori. Venerdì pomeriggio, prima del fine settimana (questo era il servizio più utilizzato).

-   Servizio di sfogo e rilassamento per genitori con i nervi a fior di pelle per via dei figli. Domenica sera, prima che finisca il week end.

-   Servizio di consigli per gli innamorati. In base alla richiesta.

-   Servizio di barzellette. Il lunedì, perché di solito è un giorno difficile.

-   Servizio per progetti abbandonati e poi ripresi. Su appuntamento.

<p class="linepush"> E il tempo passò.</p>

**Un secondo nella vita di una fata corrisponde a ore per noi, settimane per un passero, mesi per un'acciuga e anni per una formica.**

La fata continuò ad andare da Nori tutti i giorni. Sapeva che sia lei che Tomas desideravano un figlio, e che il tempo passava, troppo tempo. Stava aspettando che Nori le chiedesse di esaudire quel grande desiderio, ma ciò non accadde: «Ciò che più desidero è che tu ritorni, domani, a chiedermelo di nuovo».

Finché un giorno rimase incinta.

# 9. Mor

Furono mesi felici per Nori e Tomas. Passavano molto tempo a pensare come sarebbe stato quel bambino che stava per venire al mondo.

Il lunedì, il mercoledì e il venerdì desideravano che fosse una femmina.

Il martedì, il giovedì e il sabato preferivano che fosse un maschio.

La domenica non se ne preoccupavano e si prendevano un giorno di riposo.

Nacque un maschietto, che di giorno assomigliava alla madre e di notte al padre. Aveva i capelli neri e lisci degli asiatici, la pelle caramellata degli abitanti dei Caraibi. Gli occhi azzurri chiarissimi degli slavi e l'elegante sinuosità degli africani. Il naso aquilino del padre, le mani e i piedi grandi. E lo stesso grande cuore. Lo chiamarono *Amore,* ma ben presto iniziarono a chiamarlo solo *Mor*.

La fata si recava tutti i giorni da Nori, tenace quanto lei, o forse ancora più testarda, ma Nori pensava solo a suo figlio. Oltre a essere il più bello di tutti, fu anche molto precoce. Iniziò a gattonare prima del normale e ben presto si mise in piedi e iniziò a camminare e a parlare, e nessuno capiva come fosse possibile; ma, soprattutto, prestava un'attenzione particolare a ogni cosa, a ciò che si muoveva come a ciò che stava fermo. Alle cose evidenti e a quelle che sembravano nascoste; in modo particolare al viso delle persone che si avvicinavano a lui, come se volesse scattare loro una fotografia. Aveva lo stesso sorriso simpatico del padre e lo stesso spirito d'iniziativa. Ma anche le idee creative della madre e il suo sguardo misterioso. A scuola si fece subito molti amici, benché a volte lo trovassero tutto solo, pensieroso ma con aria felice, come chi abbandona ciò che sta facendo perché ha avuto un'idea geniale. All'inizio i suoi insegnanti si stupivano per quel suo atteggiamento.



\- Cosa fai lì tutto solo?

\- Penso.

\- A cosa?

\- A molte cose.

\- Dimmene una.

\- Non so, chiedo a me stesso perché le arance sono rotonde e le banane no. Perché il numero 11 ha due uno; perché ho due gambe, due piedi, due braccia, due orecchie e solo un naso…



<p class="linepush"> Gli insegnanti rimanevano sconcertati e di solito gli rispondevano non molto convinti, finché uno di loro gli disse:</p>



\- Mi sembra un'ottima cosa pensare, Mor. È molto importante farsi delle domande. Alcune di esse hanno una risposta chiara, ma può succedere che altre non ce l'abbiano. Ti propongo una cosa: se ti vengono in mente delle domande, scrivile su un foglio; solo questo. E forse, un giorno, troveremo le risposte.



<p class="linepush"> E così, per un periodo, Mor prese nota delle domande che faceva a se stesso:</p>

-   perché i rami hanno gli alberi;

<!-- -->

-   perché i petali i fiori;

-   perché le unghie hanno le mani;

-   perché gli sguardi hanno gli occhi, gli occhi il viso e le idee la testa;

-   perché il numero 8 ha due zero, uno sopra l'altro.

<p class="linepush"> E l'elenco si andò allungando. Così successe che a volte gli insegnanti si videro obbligati a dargli lezioni private per poter rispondere ad alcune delle sue domande:</p>



\- Perché le mele cadono a terra?



<p class="linepush"> E dovevano parlargli di Newton e della Legge di gravità.</p>



\- Perché chiamiamo il tavolo tavolo e non *crucru*?



<p class="linepush"> E così gli parlavano della teoria dei segni del linguista Saussure.</p>

Quando convocavano i genitori a colloquio, non sembrava che loro dessero eccessiva importanza a quell'insolita curiosità.

Nori sorrideva e rispondeva:



\- Perché assomiglia a suo padre…



<p class="linepush"> Il padre regalava ai professori un sorriso ancora più grande:</p>



\- È uguale a sua madre…



<p class="linepush"> Un giorno, Mor si ammalò e nessuno capiva cosa avesse. Nori passò giorni e giorni accanto al letto del figlio senza muoversi; non c'era niente che potesse fargli abbassare la febbre. I medici non riuscivano a capire di che malattia si trattasse. La fata pensò che quel giorno sarebbero finite le sue visite a Nori. Ma lei, pur con qualche momento di esitazione, le continuò a rispondere: «Ciò che più desidero è che tu ritorni, domani, a chiedermelo di nuovo».</p>

E il tempo passò.

**Un secondo nella vita di una fata corrisponde a ore per noi, settimane per un passero, mesi per un'acciuga e anni per una formica.**

Il bambino all’improvviso guarì e continuò a essere un simpatico ragazzino e un brillante studente. Tuttavia, non faceva più domande come prima, così i suoi insegnanti si sentirono più tranquilli e dicevano a Nori e a Tomas che il ragazzo era maturato. Nori, al sentirselo dire, sospirava, perché le sembrava che la gente, quando utilizzava le parole «crescere» o «maturare», si riferisse al diventare sempre più simile agli altri, che significava in qualche modo perdere la propria originalità, molto difficile da recuperare successivamente.

L'unica cosa che invece diceva Tomas era che sperava che Mor non dovesse mai prendere parte a nessuna guerra.

Lo lasciarono crescere in pace, che fosse se stesso; ogni tanto gli dettero qualche consiglio e, a volte, gli perdonarono qualche marachella.

Quando ebbe l'età per scegliere una professione, gli insegnanti non furono in grado di dare a Nori e a Tomas nessun consiglio rispetto al futuro del figlio: avrebbe potuto fare qualunque cosa.

E così Mor decise di fare il clown.

# 10. La crisi

Mor divenne grande e, mentre viveva la sua vita lontano dalla casa dei genitori, attorno a Nori e a Tomas cambiarono molte cose.

Non molto lontano da dove abitavano loro, sorse un nuovo paese.

Si chiamava *Disperazione* e Nori e Tomas quasi vi si trasferirono, anche se controvoglia. È vero che era un paese molto particolare, almeno quanto lo era Speranza, il paese dove Nori e Tomas erano stati così felici. Fatto sta che la gente iniziò a spostarsi da un paese all'altro. All'inizio si fermavano poco a Disperazione, ma con la crisi ci passavano sempre più tempo e, a volte, si dimenticavano che venivano da Speranza, che erano stati felici, e questo era molto preoccupante. Soprattutto nel caso di Tomas.

Il simpatico postino era rimasto senza lavoro. La gente ormai non scriveva più lettere. Tutti passavano la giornata con il cellulare in mano a parlare o a scambiarsi messaggi, e il numero di postini era stato drasticamente ridotto. Sembrava che nessuno avesse più bisogno della sua esperienza e lui divenne triste e irascibile. Le vecchiette di cui si era preso cura se n'erano andate da questo mondo senza fare rumore, senza attirare l'attenzione, e i giovani comunicavano attraverso i social o il cellulare sempre incollato alle mani o all'orecchio. Nori cercava di far coraggio a Tomas, ma tutte le idee e le proposte che gli offriva finivano nel nulla; il pover uomo era distrutto, abbattuto. Era diventato un po' brusco e passava più ore al bar che a casa. A tal punto che Nori iniziò a sentirsi molto infelice.

La fata continuava a presentarsi da Nori, per l'appuntamento quotidiano. Per lei il tempo non esisteva.

**Un secondo nella vita di una fata corrisponde a ore per noi, settimane per un passero, mesi per un'acciuga e anni per una formica..**

Ma Nori non le chiese mai di esaudire nessun desiderio, eccetto quello che tornasse il giorno dopo a farle la stessa domanda.

E a Nori non mancarono certo i problemi e le difficoltà. Anzi! Oltre a essere triste perché vedeva Tomas incapace di uscire dal paese di Disperazione, anche lei aveva un problema e una difficoltà personale per continuare a vivere nel paese di Speranza. Sembrava che la biblioteca a cui aveva dedicato tanto lavoro e tante energie si stesse svuotando. La parola più utilizzata era «crisi», che andava bene per qualsiasi cosa. La gente passava giornate intere chiusa in casa. Sembrava che andare ad ascoltare o leggere racconti non avesse più senso, e nemmeno scrivere lettere difficili, o che non ci fosse più bisogno di dare consigli agli innamorati, di fare nuovi progetti o di sfogarsi; perché tutti pensavano che i canali televisivi o Internet offrissero molto di più, senza bisogno di uscire di casa. Nori era una donna forte, e aveva ben chiaro cosa voleva dalla vita. Così si impegnò con tutte le sue forze a scrivere libri e a preparare conferenze per conciliare il modo di vivere di quei due paesi: apparentemente Speranza e Disperazione erano contrapposti ma, forse, non era davvero così. Aveva anche un blog molto visitato: [*www.esseoessesperanza.com*](http://www.esseoessesperanza.com/).



\- Bisogna vedere l'aspetto positivo di questa crisi, dobbiamo lottare per non perderci d'animo – diceva e ripeteva a un Tomas sempre più scontroso e imbronciato.



<p class="linepush"> L'umore di Tomas rese a Nori la vita più difficile, le sembrava che fosse cambiato, che non fosse più la stessa persona e che non la amasse più.</p>

Un giorno, mentre stava cercando di trovare una soluzione al problema, le apparve la fata di grande fretta. Sembrava un postino che doveva assolutamente consegnare un pacchetto che aveva in mano da anni.



\- Cosa vuoi che ti doni? Qual è il tuo desiderio?



<p class="linepush"> Nori si prese un po' di tempo prima di rispondere, ma alla fine le disse con la stessa voce ferma di sempre: «Ciò che più desidero è che tu ritorni, domani, a chiedermelo di nuovo».</p>

E, come era già successo altre volte, fu la vita a darle quello che non aveva mai chiesto alla fata benefattrice. La fortuna bussò alla sua porta. All'improvviso, la direzione del vento cambiò.

Tomas ricevette una notizia meravigliosa: in paese avrebbero aperto una fabbrica di medicinali e avevano bisogno di lui immediatamente. Avrebbe dovuto distribuire i farmaci negli ospedali e nelle farmacie della valle. E gli avrebbero dato un bellissimo furgone.

Tomas non iniziò a fare salti di gioia perché pensò che, essendo ormai abbastanza vecchio, sarebbe potuto cadere e rompersi le ossa. Però smise subito di bere, chiese scusa a tutti per essere stato così scortese, si fece la barba con molta attenzione, tagliò i capelli e comprò un cappello e una cintura nuovi. Quando gli consegnarono il furgone, lo chiamò *NORIMOR*. Dipinse il nome di verde, il colore della speranza.

E tornò a essere quello di prima. Forse anche più assennato.

# 11. Insicurezza

Anche Nori intraprese nuovi progetti. Ancora una volta ebbe un'idea e volle metterla in pratica. Aprì uno studio di consulenza per curare l'insicurezza, malattia che in poco tempo si era incredibilmente diffusa. Era rivolto agli abitanti di Disperazione e a tutti coloro che si lamentavano del futuro senza godersi il presente. A quelli che erano sempre preoccupati, per loro stessi, per i loro figli, per il marito, la moglie, la casa, il cane, il braccio, la gamba, i risparmi, la vita... perché l'insicurezza è qualcosa di vischioso, come una macchia sull'abito dell'anima che bisogna pulire subito. E in commercio non c'erano smacchiatori di questo tipo. Bisognava inventare qualcosa e Nori ci si dedicò, o per lo meno ci provò. A modo suo, ovviamente!

Fin da piccola aveva avuto una facoltà speciale di percepire le cose, di vedere quello che gli altri di solito non vedono, di provare sensazioni che agli altri erano sconosciute. Per questo aveva quella particolare amicizia con la fata che tutti i giorni andava a trovarla. Ma, arrivata a quel punto della sua vita, decise che forse avrebbe potuto utilizzare le sue capacità per aiutare la gente a uscire dal paese di Disperazione o, per lo meno, a passarci il minor tempo possibile. Prese una sfera di cristallo da uno dei fondi più reconditi di un armadio, comprò dei Tarocchi e frugò in tutti gli angoli della casa finché trovò un piccolo pendolo, un cristallo di quarzo appeso a una catenina d'argento.

Aveva dimenticato da tempo quelle pratiche, ma cominciò subito a esercitarsi senza farsi vedere – a differenza di quanto invece fanno con presunzione le streghe - quasi di nascosto, come se volesse mettere alla prova se stessa. Sapeva ormai abbastanza della vita e degli esseri umani ed era cosciente che quelle sue capacità potevano non piacere affatto, che la gente avrebbe voluto sapere più del necessario. Per questo ci mise un giorno intero a scrivere il cartello che annunciava il servizio che voleva offrire:

<div class="aligncenter">

![image](inc/images/media/image1.jpeg){width="5.760416666666667in" height="5.208333333333333in"}

</div>

E aveva anche altre risposte, ben diverse da quelle che la gente riceveva da chiromanti e maghi di ogni tipo che, a differenza di lei, si facevano pagare.

Chiese a Tomas, che era molto bravo nei lavori di falegnameria, di farle un tavolo e una sedia di legno. Ci mise dei cuscini molto comodi e una specie di ombrello che riparava e proteggeva sia dal sole che dalla pioggia; collocò quel suo tavolo di consulenza a metà strada tra i paesi di Speranza e Disperazione. Non le mancarono i clienti.

A chi andava da lei a chiederle se avrebbe vinto alla lotteria, Nori raccomandava di non dimenticarsi di giocarla; a chi voleva sapere se avrebbe trovato un impiego, diceva di presentarsi a tutti i colloqui di lavoro; agli studenti che le chiedevano gli argomenti degli esami consigliava di studiare; ai genitori preoccupati per i loro figli era solita rispondere che dovevano avere più fiducia in loro e a quelli che si sentivano sfortunati in amore assicurava che c'è sempre una nuova possibilità sulla strada per Speranza, e consigliava loro di smetterla di guardare in un'unica direzione e fare più attenzione alle persone che avevano attorno.

È possibile che tutto questo a molti non servisse affatto, ma ad altri invece fu utile per cambiare atteggiamento, e ne erano grati a Nori.

E il tempo passò.

**Un secondo nella vita di una fata corrisponde a ore per noi, settimane per un passero, mesi per un'acciuga e anni per una formica.**

Un giorno, ricevette la visita di un cliente molto speciale. Era molto piccolo, magro e ben vestito. Si muoveva senza fare rumore, come se non volesse disturbare nemmeno le mosche, e quando si avvicinò a Nori, si tolse il cappello e lo tenne appoggiato sul petto con le mani:



\- Mi hanno parlato di Lei e ho bisogno del suo aiuto. Mi hanno detto che Lei aiuta nei casi di insicurezza, e io in questo momento ho un grande dubbio.



<p class="linepush"> Si presentò dicendo che era un concorrente del famoso programma televisivo *Il* *Grande Aritmetico.*</p>

Le raccontò che gli erano sempre piaciute le operazioni aritmetiche, che le svolgeva senza nessuna difficoltà, senza carta e penna e ovviamente senza calcolatrice. In quella trasmissione, durante molte puntate, aveva risolto tutti i calcoli e le operazioni che gli avevano sottoposto e aveva accumulato parecchio denaro. Il prossimo programma sarebbe stato l'ultimo e, in caso di vittoria, avrebbe realizzato una vera fortuna.

Parlava a bassa voce e con un certo nervosismo, tanto che Nori non riuscì a indirizzare la conversazione su altri temi.



\- Domani sarà l'ultimo programma, se vinco raddoppio la quantità di denaro ottenuta finora e potrei smettere di lavorare. Vorrei sapere se, con i suoi poteri contro l'incertezza, mi può aiutare – sembrava che l'uomo dovesse recuperare le forze per terminare la frase \-. Vorrei che Lei mi pronosticasse il risultato. Non voglio correre rischi, mi fido delle mie capacità ma, in questo momento, ho bisogno di sicurezza.

\- Ah! Maledetta sicurezza! \- sospirò Nori. E quando stava per rispondergli che lei non si occupava di quel tipo di insicurezza, l'uomo l'anticipò:

\- So che di solito Lei non si occupa di queste cose, ma ho bisogno di quel denaro e non per me. Vorrei creare delle borse di studio per ragazzi e ragazze che, come è successo a me, non possono andare a scuola. In modo che a loro non manchi quello che io non ho avuto: la scuola, gli studi universitari, l'opportunità di andare avanti…



<p class="linepush"> Era un buon motivo e a Nori venne voglia di aiutarlo. In qualche modo si sentì lusingata:</p>



\- Mi dà una grande responsabilità – gli rispose un po' timorosa. \- Non sarebbe meglio che Lei si fidasse delle sue straordinarie capacità?



<p class="linepush"> L'uomo sospirò.</p>



\- Mi creda, ci ho pensato molto prima di venire da Lei. La sola idea di sbagliare mi paralizza e, se devo essere sincero, preferisco attribuire l'errore a qualcun altro piuttosto che a me stesso. Non potrei perdonarmelo.



<p class="linepush"> Tanta sincerità commosse Nori e le venne ancora più voglia di aiutarlo. Estrasse il pendolo e iniziò a farlo ruotare sopra il palmo della mano del concorrente, intanto girò le carte dei Tarocchi sulle gambe per analizzarle meglio da sola e, alla fine, attaccò gli occhi alla sfera di cristallo, come se fosse un microscopio. Vedeva una lunga lista di numeri: somme, sottrazioni, moltiplicazioni e divisioni. Ma il risultato non era molto chiaro. Nemmeno Nori era molto sicura.</p>

Stava per rispondere all'uomo, quando avvertì la presenza della fata accanto a sé:



\- Potrei esaudire questo desiderio...

\- Desidero che torni domani a chiedermelo…



<p class="linepush"> Il concorrente del *Grande Aritmetico* fece una faccia molto sorpresa:</p>



\- Ma le ho appena detto che domani è l'ultima puntata del concorso!

\- Non si preoccupi, non stavo parlando con Lei.



<p class="linepush"> Nori non gli diede ulteriori spiegazioni e non andò avanti finché non vide che la fata, abbattuta, se ne andava.</p>



\- Le ho detto prima che nemmeno io sono sicura. Vedo un mucchio di somme, sottrazioni, moltiplicazioni e divisioni, ma non vedo chiaramente il risultato finale. Sono indecisa tra 38 e 88.

\- Lei ha ragione, la sicurezza assoluta è molto difficile. Ed è importante che Lei me lo ricordi. La ringrazio molto, comunque, per la sua attenzione e per il suo interesse.



<p class="linepush"> Il giorno del concorso, Nori si mise attenta davanti al televisore.</p>

Il presentatore sembrava più nervoso e preoccupato del concorrente:



\- Lei ha cinque secondi per dire il risultato di questa operazione: sei per nove meno quindici, diviso tre per nove diviso tre, meno uno, più cinquanta.

\- 38! \- rispose l'uomo senza nessuna esitazione.

\- Peccato! Che peccato! Il risultato è... 88! Si è dimenticato forse di aggiungere cinquanta! \- e benché il presentatore sembrasse davvero dispiaciuto, era evidente il sollievo per non aver perso quel capitale annunciato fino a pochi minuti prima.



<p class="linepush"> Nori chiuse gli occhi e strinse un po' i denti. Le dispiaceva di non essere stata più precisa, di non essere riuscita a distinguere meglio nell'immagine il 3 dall'8!</p>

Il buon uomo perse il concorso ma scrisse un biglietto a Nori, per ringraziarla dell'attenzione e invitandola a non preoccuparsi per ciò che era successo. Per Nori fu un brutto colpo, ma il dispiacere le passò appena parlò con suo figlio che stava lavorando come pagliaccio in Africa. Era lì per aiutare i bambini che vivevano nei campi profughi dove mancava la prima cosa indispensabile per vivere: la speranza. Il pagliaccio offriva loro il dono del sorriso, il famigliare più prossimo della speranza. Mor raccontò a Nori un paio di barzellette ma, soprattutto, le ricordò che si impara molto dagli sbagli.



\- Mamma – le disse affettuoso – forse è arrivato il momento di tornare a una vita più tranquilla, non credi?



# 12. La storia della fata e il desiderio

Tomas morì all'improvviso, gli si fermò il cuore, senza che se ne accorgesse e senza alcun preavviso. Successe in montagna, mentre stava raccogliendo funghi, cosa che faceva appena poteva. Lo trovarono alcuni escursionisti e lo portarono in paese come poterono. Anche Nori morì, ma non del tutto, come si muore quando qualcuno che amiamo se ne va. Bisogna dire che, ancora prima di ricevere la tragica notizia, lei aveva avvertito qualcosa, perché aveva smesso di sentire dentro di sé i battiti del cuore di Tomas. Anche Mor credette che sarebbe morta per il dolore e, pensando che sua madre avesse bisogno di lui, decise di prendere il primo aereo che l'avrebbe portato da lei.

Appena ricevuta la spaventosa notizia, Nori notò la presenza della fata accanto a sé. Era sicura che Nori non le avrebbe chiesto ciò che gli esseri umani non possono e non devono chiedere, cioè di riportare Tomas accanto a lei. Entrambe sapevano che anche il più grande dei desideri umani ha un limite: gli esseri umani non sono immortali.

E, per la prima volta da quando si erano conosciute, la fata cambiò la sua domanda:



\- Desideri che io ritorni domani a farti la stessa domanda?

\- Sì... \- le ripose Nori, mentre grosse lacrime le rigavano le guance.



<p class="linepush"> E, per la prima volta da quando si conoscevano, in quel momento la fata sentì pena per Nori e non riuscì a trattenersi: trasformò quelle lacrime in cioccolatini che Nori si mangiò poco a poco, assaporando il conforto della dolcezza.</p>

Il lutto di Nori durò a lungo, ebbe bisogno di molto tempo.

**Un secondo nella vita di una fata corrisponde a ore per noi, settimane per un passero, mesi per un'acciuga e anni per una formica.**

Mor rimase con Nori qualche mese e iniziò a scrivere dei racconti. Erano le storie che poi, vestito da pagliaccio, avrebbe raccontato ai bambini ricoverati negli ospedali, con una tale allegria che si sarebbero divertiti più che con il migliore dei programmi televisivi.

Anche Nori, quasi senza rendersene conto, cominciò a inventare storie e sentì la necessità di raccontare anche la storia della sua vita, come chi inizia a camminare all'indietro, raccogliendo tutte le esperienze vissute e narrandole come fossero successe a un'altra persona.

Le sembrò molto consolatorio, e anche divertente, come vedere e rivedere un film. Mancava solo il finale.

Una volta che la fata andò da lei, come faceva tutti i giorni, a farle la solita domanda, la trovò concentrata a riempire fogli. Era un racconto e il titolo suscitò la sua curiosità: *La Fata e il desiderio*. Non poté evitare di leggere quello che Nori stava scrivendo e ne rimase colpita:

<div class="monospace">

A volte, le fate hanno un istante di tristezza, di debolezza, un momento di malinconia. Pochi lo sanno ma è così. A volte succede quando il sole si nasconde; quando il cielo si fa viola, scuro o blu quasi nero e si confonde con il mare. Alcuni chiamano questo momento «l'ora delle fate», perché si rendono conto che stanno succedendo cose che pur non vedendosi si percepiscono. Per esempio, è in questi momenti particolari e delicati che le fate, per riposare un po', si fermano e si posano per un secondo.

</div>

<p class="linepush"> La fata alzò gli occhi dal testo e rimase a guardare Nori, stupita:</p>



\- Stai scrivendo la mia storia? – le chiese commossa.

\- Non conosco la tua storia, sto solo raccontando la mia – le rispose Nori, a bassa voce.



<p class="linepush"> La fata continuò a leggere:</p>

<div class="monospace">

Ecco, questa storia inizia proprio in uno di questi momenti.

Una volta, una fata fu colta da uno di questi istanti di malinconia mentre volava sopra un paese senza nome. Non so se stesse andando da Nord a Sud o da Est a Ovest, ma quell'istante di malinconia la sorprese volando e questo può essere molto rischioso per qualunque fata. Infatti la fata cadde. Patapum! dall'alto in basso, dal cielo alla terra, dall'aria al suolo.

Ma non spaventatevi, non le successe nulla.

Di solito, le fate non si fanno male perché non hanno peso, e per chi non ha peso niente è pesante.

Ma riprendiamo il filo del racconto.

</div>

<p class="linepush"> Questa volta, la fata si trattenne più del solito. Mentre leggeva quelle pagine, sul viso le sbocciò un sorriso misterioso. E il sorriso di una fata è sempre un avvenimento dalle conseguenze straordinarie ed eccezionali.</p>

All'improvviso, iniziò a rendersi conto del passare del tempo. In quel momento non era vero che un secondo nella vita di una fata corrisponde a ore per noi, settimane per un passero, mesi per un'acciuga e anni per una formica.

In quel momento, la fata era una lettrice, nient'altro, ciò che stava vivendo leggendo quella storia era il passare del tempo: il succedersi degli avvenimenti, l'avventura della vita che gli esseri umani conoscono così bene. Se glielo avessero chiesto, lei avrebbe risposto che aveva appena conosciuto Nori e che si chiamava Sì. E che era stata lei ad aiutarla a rialzarsi quando era caduta sul tetto di una casa, chissà dove e chissà quando. Tutto il resto erano faccende che riguardavano gli esseri umani; poveretti loro, che nascevano, vivevano e morivano. Da quel momento, alla fata non era più successo niente, non aveva più avuto istanti di debolezza o malinconia. Non le erano successe né cose belle, né cose brutte; né freddo, né caldo. Non aveva nemmeno vissuto, ma ricordava che doveva un favore a qualcuno, doveva e voleva esaudire un desiderio. E si rese conto che doveva fare alla svelta, perché il tempo degli esseri umani è più evanescente e leggero di quanto possa esserlo una fata.

Provò tante emozioni in un tempo così breve, che fu sul punto di avere un altro istante di malinconia, di perdere conoscenza o di non essere più quella di prima. Forse per questo si stupì di se stessa quando, con un po' di presunzione, come se fosse arrabbiata, fece un'insolita domanda:



\- Hai pensato al finale della tua storia? Spero sia un finale felice, perché io ho sempre voluto esaudire un tuo desiderio, anche se tu hai sempre rifiutato il mio dono.

\- Torna domani a chiedermi cosa desidero – le rispose Nori, senza aggiungere altro.



<p class="linepush"> E continuò a scrivere, di fretta, come se dovesse portare a termine un incarico e non le restasse molto tempo.</p>

Il giorno dopo, la fata si fece viva prima del solito. Nella sua vita di fata non aveva mai avuto tanta curiosità e interesse, non si era mai sentita tanto coinvolta.

Trovò una vecchietta dai capelli bianchi, che stava scrivendo le ultime righe di un racconto iniziato molto tempo prima, con molta tranquillità.



\- Vediamo che finale hai scritto per il tuo racconto! \- le disse la fata, strappandole di mano con la forza quell'ultima pagina



<p class="linepush"> E iniziò a leggere:</p>

<div class="monospace">

Quando Nori era ormai molto anziana e il tempo che le restava era ormai poco, la fata continuava tutti i giorni ad andare a trovarla e a chiederle di poter esaudire un suo desiderio. E Nori le rispondeva di tornare il giorno successivo a farle la stessa domanda.

Le fate non conoscono il passare del tempo, sanno che esiste ma pensano che sia qualcosa che riguarda gli altri.

**Un secondo nella vita di una fata corrisponde a ore per noi, settimane per un passero, mesi per un'acciuga e anni per una formica.**

Finché arrivò il giorno in cui la fata dovette farle la solita domanda, sapendo che sarebbe stata l'ultima volta:



\- Cosa vuoi che ti doni? Qual è il tuo desiderio?

\- Come vedi, alla fine, non ti ho chiesto di esaudire nessun desiderio – le disse Nori.

\- E invece sì, me l'hai chiesto. Volevi continuare a desiderare qualcosa; questo è stato il tuo desiderio.



La fata e Nori rimasero a guardarsi.

Come vecchie amiche.

Come grandi amiche.

Dicono che Nori sia morta sorridendo.

E quel sorriso fu il più enigmatico dei sorrisi che una fata avesse mai visto nella sua vita eterna.

</div>

<p class="linepush"> Quando ebbe finito di leggere queste righe, la fata alzò la testa e regalò a Nori un grande sorriso:</p>



\- Grazie – le disse – è un bel finale per la nostra storia.



<p class="alignright"> Mariasun Landa 2012</p>


